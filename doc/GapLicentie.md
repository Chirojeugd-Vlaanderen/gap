Programmeerwerk door vrijwilligers en stagiairs: copyrights en licentie
=======================================================================

Algemene principes
------------------

-   Als blijk van appreciatie voor onze vrijwilligers, behouden zij de
    copyrights op de broncode die ze voor ons schrijven.
-   We vragen hen wel om ons een eeuwigdurende licentie te geven op de
    broncode die ze voor ons schrijven, die garandeert dat
    -   de Chiro de code mag gebruiken waarvoor ze maar wil
    -   de Chiro de code mag wijzigen
    -   de Chiro de code verder mag verspreiden

Hoe die licentie er precies uitziet, wordt per project bekeken.

Concreet voorstel voor GAP: de Apache License, Version 2.0
----------------------------------------------------------

Alle vrijwilligers en stagiairs voor GAP geven de Chiro toestemming om
hun code te gebruiken en te verspreiden onder de voorwaarden van de
Apache License, Version 2.0.

### Wat houdt deze licentie in?

In grote lijnen: De licentie staat toe dat software (als broncode of in
binaire vorm) aangepast en/of opnieuw verspreid mag worden op voorwaarde
dat een kopie van de Apache License wordt meegeleverd en de eerdere
copyrightvermeldingen behouden blijven.

### Waarom deze licentie?

-   Dit is een bekende licentie in de IT-wereld. De meeste IT'ers zijn
    op de hoogte van de grote lijnen. Er hebben hierover juristen
    nagedacht, we kunnen er vrijwel zeker van zijn dat de licentie
    waterdicht is.
-   Vrijwilligers hebben meteen het recht om verder te werken op de
    broncode van andere vrijwilligers.
-   We moeten ons niet bezig houden met het aflijnen van de scope van
    personen/instanties die de code wel/niet mag gebruiken.
-   Voor GAP gebruiken we ook andere open source projecten, zoals
    ASP.NET MVC (ook onder de Apache 2 licentie) en Unity (onder
    de Ms-PL). Als wij onze code vrijgeven onder Apachelicentie, dan
    geeft dat geen conflicten. (Dit in tegenstelling met GPL, die niet
    compatibel is met Ms-PL).

Verklaring
----------

We laten elke vrijwilliger/stagiar een verklaring ondertekenen:

&gt; Ik, ..., verklaar dat ik de broncode die ik schrijf voor GAP
&gt; vrijgeef onder de voorwaarden van de Apache License, versie 2.

(Meer moet dat niet zijn :))

Aandachtspunten
---------------

-   De vrijwilligers kunnen in principe de GAP-code nemen, en op het
    internet publiceren. Dat mag onder de termen van de Apache-licentie.
-   Bijgevolg: Security issues in de code moeten gefixt worden.

Vraag en antwoord
-----------------

### Wat als de KSJ onze code neemt, wat aanpast, en gebruikt voor hun organisatie?

Dat mag. Dan bespaart de KSJ veel geld. En ons kost het niets meer. Dus
is er geen probleem. Bovendien kunnen we daarmee uitpakken in de pers
:-)

### Als onze code verspreid mag worden, gaan mensen dan geen exploits zoeken, vinden, en misbruiken?

Inderdaad. Maar dit zal de programmeurs aanzetten tot het schrijven van
veiligere en properdere code. Security through obscurity is erg
gevaarlijk op het moment dat je code toch lekt.

### Gaan andere mensen dan niet met onze pluimen lopen?

Nee. Je hebt sowieso 'morele rechten' op je eigen broncode. Als je
meegeschreven hebt aan de broncode, mag je dat overal verkondigen.

Ter zijde: Personeel
--------------------

De copyrights op de code die personeelsleden schrijven, zijn per
definitie voor de Chiro. Maar voor projecten waarbij met vrijwilligers
wordt samengewerkt, geeft de Chiro haar code ook vrij onder dezelfde
licentie als de vrijwilligers.

Projecten waar geen vrijwilligers aan meeprogrammeren, kunnen op vraag
van een personeelslid ook onder een open-sourcelicentie worden
vrijgegeven. Dit wordt per project bekeken.
